# [L’associazione culturale “Risorse”](https://www.risorse-associazione.it/)

L’associazione culturale “Risorse” è un’associazione di volontariato iscritta al Registro Unico Nazionale del Terzo Settore (RUNTS) che intende rispondere, per quanto possibile e con un linguaggio accessibile, alla crescente aspettativa dei cittadini che, di fronte a una crisi economica nazionale prolungata, influenzata anche da avvenimenti internazionali, avvertono la necessità di comprendere di più dei fenomeni economici e sociali.

Non si tratta di soddisfare soltanto un bisogno puramente culturale, bensì anche vitale.

Con le nostre iniziative offriremo un percorso culturale in materia socio economica, rivolto a cittadini non specialisti. I tempi ci paiono maturi per rendere più accessibile e “democratico“ il sapere economico ed i saperi affini. Così potrà uscirne valorizzato anche il senso di “cittadinanza”.

## L’Atto Costitutivo e lo Statuto

L’associazione RISORSE ha lo scopo di diffondere e valorizzare la conoscenza, la riflessione e lo studio della cultura economica, anche ponendosi in relazione confronto con altre tipologie del sapere, nonché con i molteplici aspetti dell’essere umano e delle sue storiche espressioni, con particolare riferimento alla realtà locale.

[L’Atto Costitutivo](https://www.risorse-associazione.it/assets/2016-01-15-atto-costitutivo.pdf) e [lo Statuto](https://www.risorse-associazione.it/assets/2022-03-05-statuto.pdf) sono disponinbili per la consultazione.

## Presentazione

L’economia non è mai stata tanto al centro dell’attenzione dei media come in questi ultimi anni. Mai prima d’ora alcuni suoi concetti sono oggetto di così insistito richiamo, restando tuttavia oscuri per la maggioranza degli ascoltatori o dei lettori.

Sotto l’incalzare della crisi si parla ovunque di mercato, produttività, concorrenzialità, capitalismo e via dicendo. Spesso però questi concetti sono intesi in modo vago o addirittura fraintesi. È tempo di aggiornare e capire il nostro glossario.

Ma non è cosa semplice: il tempo e le competenze appaiono per lo più insufficienti. Riflettere con sufficiente chiarezza su questioni economiche e sociali è concesso a pochi, e in profondità solo a specialisti dell’economia e della finanza.

Non si tratta solo di recepire i termini ed i concetti che ci vengono comunicati dalla televisione o dalla “rete”, non si tratta solo di rendere “familiari” concetti ripetuti continuamente dai media e memorizzati passivamente con la sensazione di sentirsi informati. Si tratta di migliorare la conoscenza degli strumenti con cui si analizza, si fanno previsioni, si propongono le terapie.  E non è facile, nella selva delle idee e dei linguaggi.

Un approccio più diretto, e meno “telegrafico”, rispetto a quello dei mass media, con fonti autorevoli, può rendere più comprensibile, e persino più affascinante, una materia che tanto incide sulla vita individuale e collettiva, ma altrettanto appare ostica.

Gli strumenti di cui ci doteremo saranno:

- Conferenze, lezioni, dibattiti e tavole rotonde con relatori qualificati; la diffusione in rete di materiali di approfondimento;
- iniziative a favore o in collegamento o in collaborazione con altri enti o associazioni; in particolare sviluppando i contatti con le scuole, le biblioteche, i centri culturali e le Università;
- realizzazione di eventi particolari, quali rassegne, concorsi, borse di studio, ecc.

L’Associazione potrà, oltre che collaborare, aderire a qualsiasi organizzazione pubblica o anche privata, nonché a organismi, movimenti, fondazioni o associazioni interessati a queste materie.

## I Partner

### Fondazione Zaninoni

La Fondazione, costituita il 1° maggio del 2000, è attiva negli ambiti del lavoro, della formazione e delle pari opportunità.

### L’Istituto Statale di Istruzione Secondaria Superiore “Guglielmo Oberdan”

Storicamente uno dei primi istituti superiori sorto a Treviglio, è inserito da lungo tempo nella realtà territoriale diventando un tradizionale punto di riferimento per la formazione dei giovani.

## Diventa socio

Con il Tuo aiuto possiamo arricchire i contributi offerti ai lettori e offrire nuovi servizi. Con un contributo annuale di almeno € 30,00 (€ 5,00 per gli studenti), se lo desideri, puoi acquisire la qualità di socio.

Il nostro IBAN è: IT82 W088 9953 6400 0000 0027919
